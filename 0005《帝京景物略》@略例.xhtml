<html xmlns="http://www.w3.org/1999/xhtml" xml:lang="zh-CN">
	<head>
		<meta http-equiv="Content-Type" content="text/html; charset=utf-8"/>
		<link rel="stylesheet" type="text/css" href="../Styles/stylesheets.css"/>
		<title>略例</title>
	</head>
	<body>
		<h1 class="firstTitle">略例</h1>
		<p class="content"> 宛平  于奕正　述</p>
		<p class="content"> 至尊内苑，非外臣见闻传闻所得梗概。四坛、诸陵，臣庶瞻望焉，罔敢至止。今略。所记帝京景物，厥惟游趾攸经，坐谭攸析者。苍莽朝曛攸至也，近百里而瞻言之，丰碑孤冢攸存也，远千年而冯吊之。粤有僻刹荒荒，家园琐琐，游莫至，至莫传矣，略之。</p>
		<p class="content"> 长安，都秦称也，都燕，非所称也。战国曰燕，金曰燕京，元曰大都，我明而袭古称，奚可哉！我明曰顺天，迄八府而一称之；曰北京，对南京而二称之。今约略古甸服内也，称曰帝京。</p>
		<p class="content"> 纪载有体尔，草则有疏，射则有策。今帝京名篇，而所记山水、园林、刹宇也。若指画经济，娓娓不休，谓其言有伦脊乎。编中如大学之典则，首善书院之讲学，三忠祠之运漕，卢沟桥之河道，稽山馆之沿习，偶谭及之，用志欣慨，盖不尽不详焉。</p>
		<p class="content"> 翼顺天府志而传者，《燕史》（戚伯坚）、《宛署杂记》（沈榜）、《长安客话》（蒋仲舒）、《长安可游记》（宋启明）等。或杂失伦，或讹，或漏，或漫，或俚。兹编人征其始末，事核其有无，博采约修，一新旧观。疑乃传疑，信乃传信，必也。成书有据，碑版今存，虽故老称说，尚憗置焉，况乎东野齐谐，敢为怪邮哉！然而多僻多异，其钟孕洋溢弘远矣。</p>
		<p class="content"> 地从石晋割后，不隶中土六百馀年，而辽、金、元递都之，故奇迹异闻，事多三史。编中为表旧事，不尽删削，退夷进夏，深用怃然。</p>
		<p class="content"> 山之名、水之名、寺院家园之名，书土人所习呼，便游者询问也。城九门有赐名，而土人或仍旧呼，则非王制。今悉遵门额，不曰海岱、顺城。惟述金元时语，则仍其称。</p>
		<p class="content"> 西山巨刹，创者半中珰。金碧鳞鳞，区过六百，编所列梵宫，间存创者姓氏，志滥也。晏公一祠，学圣尊儒，大书特书之。</p>
		<p class="content"> 书纪帝京，庙号祖讳，森然维列。故先辈巨公，或称名而冠以官，或称名而冠以籍。僧道隐逸，名不可稽也，俗称之。</p>
		<p class="content"> 昔称古人碑碣，山川眉目。兹地，汉、唐、宋碑，存者一二，馀所骈列，辽、金、元物也，文字荒芜，仅志岁月，但存碑目，不录原文。存一元碑，夷语可姗故。</p>
		<p class="content"> 是编著作，在叙记间，篇有幅，幅有其首尾，或体致弗合，则亦舍弃旧闻。如报国寺，述游所属目，以成其篇，而他碑记，即不可阑入。按记，英宗周后弟吉祥，幼祝发，昼游市陌，夜宿报国寺伽蓝殿中。英宗忽夜梦伽蓝神来告，后弟今在某所，后梦亦同，即日求得之。然吉祥愿为僧，不可强。乃改报国寺曰大慈仁寺。今西之伽蓝殿，梦所告处也。</p>
		<p class="content"> 编所主者，地也。如汉前将军，玉泉解池，著异甚众，而述止北征一事，事在燕市也。他若文山鄱湖之助战，忠肃武林之兆梦，事不在燕，一无旁及。</p>
		<p class="content"> 闾里习俗，风气关之，语俚事琐，必备必详。盖今昔殊异，日渐淳浇，采风者深思焉。春场附以岁时，弘仁桥附以酬香，高梁桥附以熙游，胡家村附以虫嬉。</p>
		<p class="content"> 名公游纪，为光山泽，要其命笔，则一日偶然之玄对。岁月先后，致人人殊，虽甚鸿篇，不仍不载。</p>
		<p class="content"> 关庙、狄祠等，不录本传，以国史炳然，无烦具述。他惟事隐轶，论淆讹者，务表章而辩白之。</p>
		<p class="content"> 园林寺院，有名称著而骈列以地，如净业寺、莲花庵之附水关，李园、米园之附海淀者。有名称隐而特标著之，如水关之太师圃，卧佛之水尽头者。有昔著今废，犹为指称焉，如高梁桥之极乐寺，玉泉山之功德寺者。</p>
		<p class="content"> 梵宇，亟称十刹海也；园馆，亟称太师圃也；山林薮泽，亟称滴水岩、云水洞也。人工崇饰，非所贵。奕正，燕人也，好游，而游详于燕。刘子，楚客也，好游，而燕中游者五年。是编，奕正摭事，疑者罔滥，信者罔遗。刘子属辞，怪匪撰空，夸匪溢实。</p>
		<p class="content"> 成斯编也良苦，景一未详，裹粮宿舂；事一未详，发箧细括；语一未详，逢襟捉问；字一未详，动色执争。历春徂冬，铢铢緉緉而帙成。</p>
		<p class="content"> 山川记止夷陵，刹宇记止衰盛，令节记止嬉游，园林记止木石，比事属辞，不置一褒，不置一讥。习其读者，不必其知之，言外得之。</p>
		<p class="content"> 志山水古欤，得《水经注》焉。志梵刹古欤，得《雒阳伽蓝记》焉。志熙游古欤，得《武林旧事》焉。杨、周怀音瞻道，其苦也易工。郦子轮周方域，其博也易奥。是编，盛明拜手之扬言，畿郊千里之观听也。枯菀致异，广狭量殊，难矣，难矣。且其布体陈辞，不更蹑向人一步。</p>
		<p class="content"> 周二京，汉两都，非其盛也。我朝两京峙建。方初方盛，猗欤胜矣。《帝京》编成，适与刘子薄游白下，朝游夕述，不揆固陋，将续著《南京景物略》，已属草矣，博物吾友，尚其助予。</p>
		<p class="content"> 景物而追昔游，征后至，则附以诗。编所得诗，五千有奇，本集十有七，碑刻十有一，钞传十有五，秘笥十有二。奕正与刘子，未暇选定，以属周子损。逸四千篇，存千篇有奇。其征诗未至者，俟之。</p>
		<p class="content"> 前记志者，陈诗不备，采诗无择焉。天宁寺之在中州，朝天宫之在金陵，秘魔岩之在五台，文山祠之在江右，忠肃祠之在武林，景异物殊，悉从删汰。</p>
		<p class="content"> 诗因时以次，例也。有因地者，先海淀，而李园，而米园。先瓮山，而耶律墓，而圆静寺。三忠祠，先祠，而通惠河。报国寺，先松，而像，而阁。各有类凡，取便阅者。</p>
		<p class="content"> 燕土著，无论已。流寓远者数世，客久者数十年，读斯编也，耳目一惊，未也。吾耳及矣，趾未及，吾阙焉。趾及而事理疑，吾阙焉。若夫非吾阙之，而选胜选事，寡闻又多矣。以语周子，周子曰：未也。先辈之题其地也，匪石不传也，其集也，匪木不传也，传矣，而吾目周之，十有二耳。以语刘子，刘子曰：吾续之，吾续之，吾恶知后且续者之不倍今兹乎。</p>
	</body>
</html>
